 1 ẸLẸYA li ọti-waini, alariwo li ọti lile, ẹnikẹni ti a ba fi tanjẹ kò gbọ́n. 
2 Ibẹ̀ru ọba dabi igbe kiniun: ẹnikẹni ti o ba mu u binu, o ṣẹ̀ si ọkàn ara rẹ̀. 
3 Ọlá ni fun enia lati ṣiwọ kuro ninu ìja:ṣugbọn olukuluku aṣiwère ni ima ja ìja nla. 
4 Ọlẹ kò jẹ tu ilẹ nitori otutu; nitorina ni yio fi maṣagbe nigba ikore, kì yio si ni nkan. 
5 Ìmọ ninu ọkàn enia dabi omi jijin; ṣugbọn amoye enia ni ifà a jade. 
6 Ọ̀pọlọpọ enia ni ima fọnrere, olukuluku ọrẹ ara rẹ̀: ṣugbọn olõtọ enia tani yio ri i. 
7 Olõtọ enia nrìn ninu iwa-titọ rẹ̀: ibukún si ni fun awọn ọmọ rẹ̀ lẹhin rẹ̀! 
8 Ọba ti o joko lori itẹ́ idajọ, o fi oju rẹ̀ fọ́n ìwa-ibi gbogbo ka. 
9 Tali o le wipe, Mo ti mu aiya mi mọ́, emi ti mọ́ kuro ninu ẹ̀ṣẹ mi? 
10 Ìwọn miran, ati òṣuwọn miran, bakanna ni mejeji ṣe irira loju Oluwa. 
11 Iṣe ọmọde pãpa li a fi imọ̀ ọ, bi ìwa rẹ̀ ṣe rere ati titọ. 
12 Eti igbọ́ ati oju irí, Oluwa li o ti dá awọn mejeji. 
13 Máṣe fẹ orun sisùn, ki iwọ ki o má ba di talaka; ṣi oju rẹ, a o si fi onjẹ tẹ ọlọrùn. 
14 Kò ni lãri, kò ni lãri li oníbárà iwi; ṣugbọn nigbati o ba bọ si ọ̀na rẹ̀, nigbana ni iṣogo. 
15 Wura wà ati iyùn ọ̀pọlọpọ: ṣugbọn ète ìmọ, èlo iyebiye ni. 
16 Gba aṣọ rẹ̀, nitori ti o ṣe onigbọwọ fun alejo, si gba ohun ẹrí lọwọ rẹ̀ fun ajeji obinrin. 
17 Onjẹ ẹ̀tan dùn mọ enia;ṣugbọn nikẹhin, ẹnu rẹ̀ li a o fi tarã kún. 
18 Igbimọ li a fi ifi idi ete gbogbo kalẹ: ati pẹlu èro rere ni ki o ṣigun. 
19 Ẹniti o ba nkiri bi olofofo a ma fi ọ̀ran ìkọkọ hàn: má si ṣe ba ẹniti nṣi ète rẹ̀ ṣire. 
20 Ẹnikẹni ti o ba bú baba rẹ̀ tabi iya rẹ̀, fitila rẹ̀ li a o pa ninu òkunkun biribiri. 
21 Ogún ti a yara jẹ latetekọṣe, li a kì yio bukún li opin rẹ̀. 
22 Iwọ máṣe wipe, Emi o gbẹsan ibi;ṣugbọn duro de Oluwa, on o si gbà ọ. 
23 Ìwọn miran, ati òṣuwọn miran, irira ni loju Oluwa; ìwọn irẹjẹ kò si dara. 
24 Irin ti enia nrìn, lati ọdọ Oluwa ni; tani ninu awọn enia ti o le mọ̀ ọ̀na rẹ̀? 
25 Idẹkùn ni fun enia lati yara ṣe ileri mimọ́, ati lẹhin ẹjẹ́, ki o ma ronu. 
26 Ọlọgbọ́n ọba a tú enia buburu ka, a si mu ayika-kẹkẹ́ rẹ̀ kọja lori wọn. 
27 Ẹmi enia ni fitila Oluwa, a ma ṣe awari iyara inu. 
28 Anu ati otitọ pa ọba mọ́: ãnu li a si fi ndi itẹ́ rẹ̀ mu. 
29 Ogo awọnọdọmọkunrin li agbara wọn: ẹwà awọn arugbo li ewú. 
30 Apá ọgbẹ ni iwẹ̀ ibi nù kuro: bẹ̃ si ni ìna ti o wọ̀ odò ikùn lọ.;
                 
