 1 ṢUGBỌN Jobu si dahùn wipe, 
2 Bawo ni iwọ nṣe iranlọwọ ẹniti kò ni ipá, bawo ni iwọ nṣe gbà apa ẹniti kò li agbara? 
3 Bawo ni iwọ nṣe ìgbimọ ẹniti kò li ọgbọ́n, tabi bawo ni iwọ nsọdiọ̀ran li ọ̀pọlọpọ bi o ti ri? 
4 Tani iwọ mbà sọ̀rọ, ati ẹmi tani o ti ọdọ rẹ wá? 
5 Awọn alailagbara ti isa-okú wáriri; labẹ omi pẹlu awọn ti ngbe inu rẹ̀. 
6 Ihoho ni ipo-okú niwaju rẹ̀, ibi iparun kò si ni iboju. 
7 On ni o nà ìha ariwa ọrun ni ibi ofurufu, o si fi aiye rọ̀ li oju ofo. 
8 O di omiyomi pọ̀ ninu awọsanma rẹ̀ ti o nipọn; awọsanma kò si ya nisalẹ wọn. 
9 O si fa oju itẹ rẹ̀ sẹhin, o si tẹawọ sanma rẹ̀ si i lori. 
10 O fi ìde yi omi-okun ka, titi de ala imọlẹ ati òkunkun. 
11 Ọwọn òpoọrun wáriri, ẹnu si yà wọn si ibawi rẹ̀. 
12 O fi ipa rẹ̀ damu omi-okun, nipa oye rẹ̀ o lu agberaga jalẹjalẹ. 
13 Nipa ẹmi rẹ li o ti ṣe ọrun li ọ̀ṣọ, ọwọ rẹ̀ li o ti da ejo-wiwọ́ nì. 
14 Kiyesi i, eyi ni opin ọ̀na rẹ̀, ohùn eyiti a gbọ́ ti kere tó! ṣugbọn ãra ipá rẹ̀ tali oye rẹ̀ le iye?;
                 
