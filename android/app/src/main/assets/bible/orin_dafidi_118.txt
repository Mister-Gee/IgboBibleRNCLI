 Adura Ọpẹ́ fún Ìṣẹ́gun    1 Ẹ fi ọpẹ fun Oluwa; nitoriti o ṣeun, nitoriti ãnu rẹ̀ duro lailai. 
2 Jẹ ki Israeli ki o wi nisisiyi pe, ãnu rẹ̀ duro lailai. 
3 Jẹ ki ara-ile Aaroni ki o wi nisisiyi pe, ãnu rẹ̀ duro lailai. 
4 Jẹ ki awọn ti o bẹ̀ru Oluwa ki o wi nisisiyi pe, ãnu rẹ̀ duro lailai. 
5 Mo kepè Oluwa ninu ipọnju: Oluwa si da mi lohùn ni ibi àye nla. 
6 Oluwa mbẹ fun mi, emi kì yio bẹ̀ru; kili enia le ṣe si mi? 
7 Oluwa mbẹ fun mi pẹlu awọn ti nràn mi lọwọ: nitorina li emi o ṣe ri ifẹ mi lori awọn ti o korira mi. 
8 O ya lati gbẹkẹle Oluwa, jù ati gbẹkẹle enia lọ. 
9 O ya lati gbẹkẹle Oluwa, jù ati gbẹkẹle awọnọmọ-alade lọ. 
10 Gbogbo awọn orilẹ-ède yi mi ka kiri, ṣugbọn li orukọ Oluwa emi o pa wọn run. 
11 Nwọn yi mi ka kiri; nitõtọ, nwọn yi mi ka kiri, ṣugbọn li orukọ Oluwa emi o pa wọn run. 
12 Nwọn yi mi ka kiri bi oyin; a si pa wọn bi iná ẹgún: li orukọ Oluwa emi o sa pa wọn run. 
13 Iwọ tì mi gidigidi ki emi ki o le ṣubu; ṣugbọn Oluwa ràn mi lọwọ. 
14 Oluwa li agbara ati orin mi, o si di igbala mi. 
15 Ìró ayọ̀ ati ti ìṣẹ́gun mbẹ ninu agọ awọn olododo; ọwọ ọtún Oluwa li a gbega: ọwọ ọtún Oluwa nṣe agbara. 
16 Ọwọ ọtún Oluwa li a gbega: ọwọ ọtún Oluwa nṣe agbara. 
17 Emi kì yio kú, bikoṣe yiyè, ki emi ki o si ma rohin iṣẹ Oluwa. 
18 Oluwa nà mi gidigidi: ṣugbọn kò fi mi fun ikú. 
19 Ṣi ilẹkun ẹnu-ọ̀na ododo silẹ fun mi: emi o ba ibẹwọle, emi o ma yìn Oluwa. 
20 Eyi li ẹnu-ọ̀na Oluwa, ti awọn olododo yio ba wọle. 
21 Emi o yìnọ: nitori ti iwọ gbohùn mi, iwọ si di igbala mi. 
22 Okuta ti awọn ọ̀mọle kọ̀ silẹ li o di pataki igun ile. 
23 Lati ọdọ Oluwa li eyi: o ṣe iyanu li oju wa. 
24 Eyi li ọjọ ti Oluwa da: awa o ma yọ̀, inu wa yio si ma dùn ninu rẹ̀. 
25 Ṣe igbala nisisiyi, emi mbẹ ọ, Oluwa: Oluwa emi bẹ ọ, rán alafia. 
26 Olubukún li ẹniti o mbọ̀ wá li orukọ Oluwa: awa ti fi ibukún fun ọ lati ile Oluwa wá. 
27 Ọlọrun li Oluwa, ti o ti fi imọlẹ hàn fun wa: ẹ fi okùn di ẹbọ na mọ́ iwo pẹpẹ na. 
28 Iwọ liỌlọrun mi, emi o si ma yìn ọ, iwọ li Ọlọrun mi, emi o mã gbé ọ ga. 
29 Ẹ fi ọpẹ fun Oluwa; nitori ti o ṣeun: nitori ti ãnu rẹ̀ duro lailai.;
                 
