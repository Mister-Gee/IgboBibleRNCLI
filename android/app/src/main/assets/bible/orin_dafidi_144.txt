 Ọpẹ́ fún Ìṣẹ́gun  1 OLUBUKÚN li oluwa apata mi, ẹniti o kọ́ ọwọ mi li ogun, ati ika mi ni ìja: 
2 Õre mi, ati odi-agbara mi; ile-iṣọ giga, ati olugbala mi; asà mi, ati ẹniti mo gbẹkẹle; eniti o tẹri awọn enia mi ba labẹ mi. 
3 Oluwa, kili enia, ti iwọ fi nkiye si i! tabi ọmọ enia, ti iwọ fi nronú rẹ̀! 
4 Enia dabi asan: bi ojìji ti nkọja lọ li ọjọ rẹ̀. 
5 Oluwa, tẹ̀ ọrun rẹ ba, ki o si sọ̀kalẹ: tọ́ awọn òke nla, nwọn o si ru ẽfin. 
6 Kọ manamana jade, ki o si tú wọn ka: ta ọfà rẹ ki o si dà wọn rú. 
7 Rán ọwọ rẹ lati òke wá; yọ mi, ki o si gbà mi kuro ninu omi nla, li ọwọ awọn ọmọ àjeji. 
8 Ẹnu ẹniti nsọ̀rọ asan,ọwọ ọtún wọn si jẹ ọwọ ọtún eke. 
9 Ọlọrun, emi o kọ orin titun si ọ: lara ohun ọnà orin olokùn mẹwa li emi o kọrin iyìn si ọ. 
10 On li o nfi igbala fun awọn ọba: ẹniti o gbà Dafidi iranṣẹ rẹ̀ lọwọ idà ipanilara. 
11 Yọ mi, ki o si gbà mi lọwọ awọn ọmọ àjeji, ẹnu ẹniti nsọ̀rọ asan, ati ọwọọtún wọn jẹ ọwọ ọtún eke: 
12 Ki awọn ọmọkunrin wa, ki o dabi igi gbigbin ti o dagba ni igba-ewe wọn; ki awọn ọmọbinrin wa ki o le dabi ọwọ̀n igun-ile, ti a ṣe lọnà bi afarawe ãfin. 
13 Ki aká wa ki o le kún, ki o ma funni li oniruru iṣura: ki awọn agutan wa ki o ma bi ẹgbẹgbẹrun atiẹgbẹgbẹrun mẹwa ni igboro wa: 
14 Ki awọn malu wa ki o le rẹrù; ki o má si ikọlù, tabi ikolọjade: ki o má si aroye ni igboro wa. 
15 Ibukún ni fun awọn enia, ti o mbẹ ni iru ìwa bẹ̃: nitõtọ, ibukún ni fun awọn enia na, ti ẹniti Ọlọrun Oluwa iṣe.;
                 
