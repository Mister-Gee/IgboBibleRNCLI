 Ọlọrun Alágbára  1 Ẹ fi iyìn fun Oluwa: nitori ohun rere ni lati ma kọ orin iyìn si Ọlọrun wa: nitori ti o dùn, iyìn si yẹ. 
2 Oluwa li o kọ́ Jerusalemu: on li o kó awọn ifọnkalẹ Israeli jọ. 
3 O mu awọn onirora aiya lara da: o di ọgbẹ wọn: 
4 O ka iye awọn ìrawọ; o si sọ gbogbo wọn li orukọ. 
5 Oluwa wa tobi, ati alagbara nla: oye rẹ̀ kò li opin. 
6 Oluwa gbé awọn onirẹlẹ soke: o rẹ̀ awọn enia buburu si ilẹyilẹ. 
7 Ẹ fi ọpẹ kọrin si Oluwa; kọrin iyìn si Ọlọrun wa lara duru: 
8 Ẹniti o fi awọsanma bò oju ọrun, ẹniti o pèse òjo fun ilẹ, ti o mu koriko dàgba lori awọn òke nla. 
9 O fi onjẹ ẹranko fun u ati fun ọmọ iwò ti ndún. 
10 Kò ṣe inudidùn si agbara ẹṣin: kò ṣe inudidùn si ẹsẹ ọkunrin. 
11 Oluwa nṣe inudidùn si awọn ti o bẹ̀ru rẹ̀, si awọn ti nṣe ireti ãnu rẹ̀. 
12 Yìn Oluwa, iwọJerusalemu; yìn Ọlọrun rẹ, iwọ Sioni. 
13 Nitori ti o ti mu ọpá-idabu ẹnu-bode rẹ le; o ti busi i fun awọn ọmọ rẹ ninu rẹ. 
14 O fi alafia ṣe àgbegbe rẹ, o si fi alikama didara-jù kún ọ. 
15 O rán aṣẹ rẹ̀ jade wá si aiye; ọ̀rọ rẹ̀ sure tete. 
16 O fi òjo-didì funni bi irun-agutan, o si fún ìri-didì ká bi ẽrú. 
17 O dà omi didì rẹ̀ bi òkele; tali o le duro niwaju otutu rẹ̀. 
18 O rán ọ̀rọ rẹ̀ jade, o si mu wọn yọ́; o mu afẹfẹ rẹ̀ fẹ, omi si nṣàn. 
19 O fi ọ̀rọ rẹ̀ hàn fun Jakobu, aṣẹ rẹ̀ ati idajọ rẹ̀ fun Israeli. 
20 Kò ba orilẹ-ède kan ṣe bẹ̃ ri; bi o si ṣe ti idajọ rẹ̀ ni, nwọn kò mọ̀ wọn. Ẹ fi iyìn fun Oluwa.;
                 
